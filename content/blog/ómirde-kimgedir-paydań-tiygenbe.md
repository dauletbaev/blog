---
external: false
title: Ómirde kimgedir paydań tiygenbe?
description: Birewden bilmegen (túsinbegen) nárseni soraw
date: 2023-02-07
---

Búgin ózime usı sorawdı berip real ómirde qanshelli paydasız insan ekenligimdi túsindim. Sebep: 1 saat aldın kóshede bir hayaldıń kúyewi awırıp jerde jatırǵan eken hám kishkene mektepte oqıytuǵın qızıda bar edi ol tez járdem shaqırıp atırǵan eken. Al men bolsa usılardı kórip turıp hesh nárse kórmegendey ótip kettim. Mıyım ne bolıp atırǵanlıǵın túsinbey tormozlanıp qaldı. Haqıyqıy ayrıqsha jaǵday edi. Qızdıń "Papam kóshede awırıp qaldı" dep atırǵanın janınan ótip ketkenimnen soń esitip qaldım. Sonnan soń 5 minut ishinde ne bolıp atırǵanlıǵın túsinip jettim mıyım shokta ózim bolsa júriwdi dawam etip baratırman. Ne bolǵanın túsinip jetkenimde álleqashan 200-300 metr alıslap ketken edim. Jolımdı dawam eteberdim (awa aqmaqpan). Jol boyı bul waqıya esimnen shıqpay tek usını oylap keldim ishimnen báribir járdem bere almas ediń doktor emesseńǵo, emlewxanaǵa aparıp taslaytuǵın kóligiń joq edi degen oylar menen ózimdi aqlaqmaqshı biraq adamgershilik tárepten bul ulıwma qáte ásirese qarap turıp úndemesten ótip ketiw eń jamanı. Eger ol kisige bir nárse bolsa indirectly men buǵan sebepshi bolıp qaldım da endi. Basım hesh nárseni qabıllawdı toqtattı házirde tek usı haqqında oylap atırman. Házir tek qolımnan kelgeni tez járdem kelip járdem bergen hám saw bolıwın tilewden basqa nárse qıla almayman.

**P.S (8-Hút)**: Búgin keshte jáne sol joldan júretuǵın boldım bul saparı júreksinbesten joldıń arǵı jaǵasınan júrdim. Júdá jaǵımsız sezim ózimdi ayıplı sezip óttim.

Real ómirde kópshilik keshegi maǵan qusaǵanlar kópshilik yaǵnıy saǵan itibar bermesten ótip keteberedi. Bunday jaǵdaylarǵa tez reakciya bildirip biliw kerek. Bunı qalay islewim múmkinligin bilmedim biraq tez reakciya bildiriwdi úyreniwim kerek. Múmkin bul meniń sál sociyapatlıǵımnan shıǵar.

**P.S (21-Hamal)**: Bir aydan artıq waqıt ótipti, qayta oqıp kórip ózimniń qılǵan isime ele uyalaman. Biraq bunday etip ishki keshinbelerdiń barlıǵın publikalıq túrde jazıp barıw sál mánissizlik dep bildim hám bunday júdá ishki sezimlerimdi áshkaralaytuǵın temalar bolsa bul jerge emes dápterge túsiriwge qarar ettim.
